[Powrót](../)


## Monety na ziemiach polskich (1918-1945)

### Sekcje
- [Wstęp](#m1)


<a id='m1'></a>
### Wstęp
W zakończonej w 1918 roku wojnie światowej wszystkie trzy mocarstwa zaborcze poniosły klęskę: Niemcy i Austria pokonane zostały przez aliantów, Rosja zniszczona przez rewolucję społeczną. W tych warunkach mogły się ziścić dążenia niepodległościowe Polaków. W listopadzie 1918 roku powstało niepodległe państwo polskie, które początkowo nie miało jeszcze wykształconego ustroju politycznego ani wytyczonych granic. Trzeba było na to kilku lat. Naczelnikiem państwa został 11 listopada 1918 Józef Piłsudski, przeprowadzono wybory do Sejmu, który w marcu 1921 roku uchwalił konstytucję nadającą Polsce ustrój demokracji parlamentarnej. (Ch3. 31)

W wyniku powstań ludności polskiej w Wielkopolsce i na Górnym Śląsku, a także zabiegów dyplomatycznych na paryskiej konferencji, plebiscytów przeprowadzonych na Warmii, Mazurach i Powiślu oraz Górnym Śląsku, wojny z Ukraińcami w Galicji Wschodniej, starć zbrojnych z Czechami i wielkiej wojny z Rosją radziecką - doszło do ustalenia granic. Gdańsk na mocy traktatu wersalskiego stał się wolnym miastem z własnym rządem i własną walutą (gulden), ale powiązanym z Polską (strefa celna, koleje, itd.).

Podstawowym zadaniem rządu polskiego stała się integracja polityczna i gospodarcza państwa złożonego z terytoriów do niedawna należących do trzech różnych organizmów państwowych, o odmiennych systemach prawnych, administracyjnych, pieniężnych, skarbowych, pozbawionych (poza dawną Galicją) polskiego szkolnictwa i sądownictwa, o ogromnych różnicach w poziomie rozwoju gospodarczego, nie mających połączeń komunikacyjnych między dzielnicami. Do tego dochodziła pilna potrzeba odbudowy kraju ze zniszczeń wojennych oraz utworzenia armii i konieczność prowadzenia wojny z Rosją, zakończonej dopiero w 1921 roku pokojem w Rydze.

W dwudziestoleciu odrodzonej Polski obowiązywały dwa systemy walutowe:
- w latach 1918-1924 marka polska,
- od 1924 do 1939 waluta złotowa.

5 lutego 1919 roku dekretem Piłsudskiego postanowiono o wprowadzeniu nowej waluty o nazwie "Lech" w podziale na 100 groszy. Spowodowało to konflikt na forum sejmowym, uchylenie dekretu i uchwalenie 25 lutego ustawy (opublikowanej 28 lutego) stanowiącej, że jednostką monetarną polski jest "złoty", którego setna część nazywa się "grosz". (Ch3. 32)

Do roku 1924 kursowały na ziemiach II RP pieniądze pozaborcze oraz marki polskie emitowane przez PKKP (Polską Krajową Kasę Pożyczkową) okupacyjną (Generalne Gubernatorstwo Warszawskie) i polską (od stycznia 1919). Dekret Naczelnika Państwa z 7 grudnia 1918 roku uczynił prawnym środkiem płatniczym w całym państwie na okres przejściowy także austriackie korony i rosyjskie ruble, z tym zastrzeżeniem, że minister skarbu powinien oznaczać ich kurs kasowy. Jednocześnie już od 1919 roku trwały prace Ministerstwa Skarbu RP nad unifikacją waluty polskiej.

Pod koniec 1923 roku marka polska stała się jedyną obowiązującą na całym terytorium II RP walutą. Jej wartość jednak spadała nieustannie wymuszając kolejne emisje pieniądza o coraz to większych nominałach (hiperinflacja). 28 kwietnia 1924 otwarto Bank Polski i rozpoczęła się wymiana marek na złotówki po kursie 1.800.000 marek polskich PKKP na 1 złotego Banku Polskiego. Wprowadzony wówczas system walutowy (1 zł = 100 groszy) obowiązuje w Polsce do dnia dzisiejszego, a jedynym obowiązującym na terytorium RP prawnym środkiem płatniczym stał się od 1 lipca 1924 100-groszowy złoty. (Ch3. 13)

Na początku brakowało monet, a Mennica Warszawska nie była jeszcze gotowa na ich bicie, dlatego Rząd Polski zamówił monety w mennicach zagranicznych i tymczasowo wprowadził papierowy pieniądz zdawkowy (zdawkowe bilety groszowe i złotowe emitowane przez Skarb Państwa, a nie jak pieniądz papierowy przez emisyjny Bank Polski (bilety bankowe - banknoty), które zastąpiły czasowo drobne monety kruszczowe). 

W 1924 wprowadzono brązowe monety 1, 2 i 5 groszowe, następnie 10, 20 i 50 groszy niklowych, 1 i 2 złote ze srebra wysokiej próby, a w 1925 zaczęto bić złote monety 10 i 20 złotowe. Był to początek nowożytnej historii polskiego systemu pieniężnego.

Pogłębiająca się inflacja zmusiła rząd w 1927 roku do przeprowadzenia nowej reformy pieniężnej. Ilość monet brązowych i niklowych w obiegu została ograniczona do kwoty 180 milionów złotych, srebrnych natomiast do 140 milionów zlotych. Reforma ta dała początek stabilizacji walutowej, która dotrwała do konca II RP.

Na większości monet bitych w Mennicy Warszawskiej znajduje się znak menniczy strzałka (<a href="https://pl.wikipedia.org/wiki/Ko%C5%9Bciesza_(herb_szlachecki)">herb Kościesza</a>, nazywany także Strzegomia). Monety bite w Londynie mają kropkę, w Paryżu róg i pochodnię, w Birmingham literkę H, a w Filadelfii są odwrotkami (w 1924 roku) lub bez żadnego znaczka (w 1925 roku).

Dla przeważającej większości monet II RP, daty wycofania z obiegu wynikają pośrednio z przepisów wydanych po zakończeniu II Wojny Światowej.

Więcej w:
- Specjalizowany Katalog Monet Polskich 1917-1945 J. Chałupskiego,
- Pieniądz na ziemiach polskich J.A. Szwagrzyka (od str. 287),
- Dziesięć wieków pieniądza polskiego H. Cywińskiego (od str. 189),
- Pieniądz Papierowy na ziemiach polskich L. Kokocińskiego.


[Powrót](../)